<h2>การเก็งกำไร</h2><br>
<a>
นอกจากการเลือกลงทุนเช่น การลงทุนแนว Value investment หรือการลงทุนในหุ้นที่มีความเสี่ยงต่ำ ยังมีการลงทุนอีกแบบหนึ่งที่นักลงทุนหลายๆ คนอาจจะกำลังศึกษาซึ่งก็คือการลงทุนโดย “การเก็งกำไร” โดยการลงทุนแนวนี้ต้องอาศัยประสบการณ์เพื่อที่จะรู้แนวทาง ไปจนถึงสถิติความน่าจะเป็นในการเข้าซื้อ หรือขายหุ้นเพื่อทำกำไร นักลงทุนสไตล์นี้ยังต้องสามารถตัดสินใจ คิด และปฎิบัติได้อย่างรวดเร็วภายใต้ภาวะที่กดดัน เพราะการเก็งกำไร นักลงทุนจะต้องเผชิญกับความผันผวนของราคาหุ้นอยู่ตลอดเวลา ศาสตร์แห่งการลงทุนในแนวการเก็งกำไรมีหลากหลายวิธี แต่ก็ล้วนต้องอาศัยประสบการณ์ในการศึกษา ทำความเข้าใจ
<br><br>
สิ่งของทุกอย่างบนโลกล้วนมีมูลค่า (Value) ในตัวเอง สำหรับมนุษย์แต่ละคนมูลค่าที่แท้จริงของของสิ่งหนึ่งจะมีค่าแตกต่างกัน ทำให้สิ่งของนั้นถูกระบุราคา (Price) ออกมาสำหรับการซื้อขายของสิ่งนั้น ผู้ที่พึงพอใจในราคาที่ระบุจะตัดสินใจซื้อก็ต่อเมื่อ ราคาที่ถูกตั้งไว้มีจำนวนต่ำกว่าหรือเท่ากับมูลค่าที่ผู้ซื้อประเมินไว้ ทั้งหมดสามารถอธิบายได้ด้วยหลักทางเศรษฐศาสตร์ ในเรื่องของอุปสงค์ (Demand) และอุปทาน (Supply)
<br><br>
สินทรัพย์การลงทุนก็เช่นเดียวกัน ไม่ว่าจะเป็นหุ้นสามัญ (Common Stock) กองทุนรวม (Mutual fund) ตราสารหนี้ (Bonds) หรือสินทรัพย์ที่จับต้องได้อย่าง ทองคำ น้ำมัน สินค้าเกษตร เป็นต้น ต่างก็มีราคาที่กำหนดไว้สำหรับการซื้อขาย (Trading) เพื่อแลกเปลี่ยนให้ได้ครอบครอง หรือจำหน่ายออกซึ่งสินทรัพย์ หลักการกำหนดราคาซื้อขายก็เป็นไปตามหลักทางเศรษฐศาสตร์ Demand-Supply เช่นเดียวกัน
<br><br>
เมื่อความต้องการซื้อสินทรัพย์ลงทุนชนิดหนึ่งเพิ่มขึ้น (อุปสงค์) แต่สินทรัพย์นั้นมีความต้องการขาย (อุปทาน) ในปริมาณที่น้อยกว่า เพื่อให้ได้สิ่งนั้นมา ผู้ซื้อจะยอมจ่ายราคาที่สูงขึ้น เพราะสินทรัพย์นั้นเป็นที่ต้องการของตลาด ตรงกันข้าม เมื่อความต้องการซื้อน้อยกว่าปริมาณความต้องการขาย หรือกล่าวได้ว่าสภาวะตลาดในช่วงเวลานั้นมีอุปทานมากกว่าอุปสงค์ ราคาสินทรัพย์จะถูกกดให้ต่ำลง เพื่อที่ผู้ขายจะสามารถขายสินทรัพย์นั้นได้ จะเห็นได้ว่าสิ่งที่มีการเคลื่อนไหวอยู่ตลอดเวลาก็คือ “ราคาตลาด” (Market Price)
<br><br>
เมื่อราคามีการเคลื่อนไหวอยู่ตลอดเวลา ทำให้นักลงทุนบางกลุ่มที่แสวงหาผลต่างของราคา (Capital Gain) หรือเป็น กลุ่มที่เรียกแทนตัวเองว่า “นักเก็งกำไร” (Speculators) เข้ามาสู่ตลาดเพื่อทำการเก็งกำไรสินทรัพย์ลงทุน หรือสินค้าชนิดอื่น ซึ่งคนกลุ่มนี้จะซื้อขายก็ต่อเมื่อมั่นใจว่าสิ่งที่ตนจะเข้ามาเก็งกำไรนั้น จะมีคนในตลาดรองรับอยู่ มีสภาพคล่องในการซื้อขายสูง (High Liquidity) เพราะหากไม่เป็นเช่นนี้การทำจังหวะซื้อขายสินทรัพย์จะทำได้ยาก
<br><br>
หลักการของการเก็งกำไรนั้นมีความเรียบง่าย และไม่ซับซ้อน เพียงนักลงทุนเข้าไปซื้อสินทรัพย์ที่ราคาต่ำ ถือครองสินทรัพย์ไว้ระยะหนึ่งเพื่อรอให้ราคามีการเคลื่อนไหวไปในทางที่ดี แล้วขายสินทรัพย์ที่ซื้อให้ได้ราคาสูงกว่าที่ซื้อมาในครั้งแรกเพื่อทำกำไร<br><br>


ที่มา https://www.moneywecan.com/investment-knowledge/Speculate-stock-price/

</a>